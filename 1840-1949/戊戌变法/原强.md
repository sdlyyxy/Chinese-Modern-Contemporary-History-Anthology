# 原强
> 严复，1895年3月

盖生民之大要三，而强弱存亡莫不视此：一日血气体力之强，二日聪明智虑之强，三日德行仁义之强。是以西洋观化言治之家，莫不以民力、民智、民德三者断民种之高下。未有三者备而民生不优，亦未有三者备而国威不奋者也。……凡可以进是三者，皆所力行，凡可以退是三者，皆所宜废。而又盈虚酌剂，使三者毋或致偏焉。西洋政教，若自其大者观之，不过如是而已。

由是而观吾中国今日之民，其力智德三者，固何如乎?……夫一国犹之一身也，脉络贯通，官体相救，故击其头则四肢皆应，刺其腹则举体知亡。而南北虽属一君，彼是居然两戒，首善震矣，四海晏然，视邦国之颠危，犹秦、越之肥瘠。合肥谓：以北洋一隅之力，御倭人全国之师。非过语也。此君臣势散而相爱相保之情薄也。将不素学，士不素练，器不素储，一旦有急，则蚁附蜂屯，授之以扦格不操之利器，曳兵而走，转以奉敌。

至于今之西洋，则与是不可同日而语矣。何则?彼西洋者，无法与法并用，而皆有以胜我者也。自其自由平等以观之，则捐忌讳，去烦苛，决壅蔽，人人得其意，申其言，上下之势不相悬隔，君不甚尊，民不甚贱，而联若一体者，是无法之胜也。自其官工兵商法制之明备而观之，则人知其职，不督而办，事至纤悉，莫不备举，进退作息，皆有常节，无间远迩，朝令夕改，而人不以为烦，则是以有法胜也。其鸷悍长大，既胜我矣，而德慧术知，又为吾民所远不及。故凡其耕凿陶冶，织缸牧畜，上而至于官府刑政、战守、转输、邮置、交通之事，与凡所以和众保民者，精密广大，较吾中国之所有，倍蓰有加焉。其为事也，一一皆本诸学术，其为学术也，一一皆本子即物实测，层累阶级，以造于至精至大之途，故蔑一事焉，可坐论而不足起行者也。苟求其故，则彼以自由为体，以民主为用，一洲之民，散为七八，争驰并进，以相磨砻，始于相忌，终于相成，各殚智虑，此既日异，彼亦月新。故能用法而不至受法之敝，此其所以为可畏也。往者中国之法与无法遇，故虽经累胜而常自存。今也彼亦以其法以与吾法逞，而吾法乃颓隳朽蠹如此其敝也，则彼法日胜而吾法日消矣。

……是故苟民力已莆，民智已卑，民德已薄，虽有富强之政，莫之能行。盖政如草木焉，置之其地而发生滋大者，必其地之肥硗燥湿寒暑，与其种性最宜而后可，否则萎矬而已，再甚则僵槁而已。达尔文日：“物各竞存，最宜者立。”动植如是，政教亦如是也。

夫如是，则中国今日之所宜为，大可见矣。夫所谓富强云者，质而言之，不外利民云尔。然政欲利民，必自民各能自利始，民各能自利，又必自皆得自由始；欲听其皆得自由，尤必自其各能自治始。反是且乱。顾彼民之能自治而自由者，皆其力其智其德诚优者也。是以今日要政，统于三端：一日鼓民力，二日开民智，三日新民德。夫为一弱于群强之间，政之所施，固常有标本缓急之可论，惟是使三者诚进，则其治标而标立，三者不进，则其标虽治，终亦无功，此舍本言标者之所以为无当也。

然则鼓民力奈何?今者论一国富强之效，而以其民之手足体力为之基，此自功名之士观之，似为甚迂而无当。顾此非不佞一人之私言也，西洋言治之家，莫不以此为最急。历考中西史传所垂，以至今世五洲五六十国之间，贫富弱强之异，莫不于此焉肇分。……故中国礼俗，其贻害民力而坐令其种日偷者，由法制学问之大，以至于饮食居处之微，几于指不胜指。而沿习至深、害效最著者，莫若吸食鸦片、女子缠足二事。……是鸦片缠足二事，不早为之所，则变法者，皆空言而已矣。

其开民智奈何?今夫尚学问者则后事功，而急功名者则轻学问，二者交失，其实则相资而不可偏废也。顾功名之士多有，而学问之人难求，是则学问贵也。……学问之士，倡其新理，事功之士，窃之为术，而大有功焉。故日：民智者富强之原。此悬诸日月不刊之论也。……今者物穷则变，言时务者，人人皆言变通学校，设学堂，讲西学矣。虽然，谓千年以往，中国必收其益，则又未必然之事也。何故?旧制尚存，而荣途末开也。……是故欲开民智，非讲西学不可，欲讲实学，非另立选举之法，别开用人之途，而废八股试贴策论诸制科不可。

至于新民德之事，尤为三者之最难。……西之教平等，故以公治众，而尚自由，自由故贵信果；东之教立纲，故以孝治天下，而首尊亲，尊亲故薄信果。然其流弊之极，至于怀诈相欺，上下相遁，则忠孝之所有，转不若贵信果者之多也。且彼西洋所以能使其民，皆若有深私至爱于其国与主，而赴公战如私仇者，则亦有道矣。

是故，居今之日，欲进吾民之德，于以同力合志，联一气而御外仇，则非有道焉，使各私中国不可也。然则使各私中国奈何?  日：设议院于京师，而令天下郡县各公举其守宰。是道也，欲民之忠爱必由此，欲教化之兴必由此，欲地利之尽必由此，欲道里之辟、商务之兴必由此，欲民各束身自好而争濯磨于善必由此。

此三者，自强之本也。不如是，则虽有伊尹、吕尚为之谋，吴起、李牧为之战，亦将寝衰寝灭，必无有强之一日决也。 
